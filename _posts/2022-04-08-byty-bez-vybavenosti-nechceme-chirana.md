---
category: blog
title: Nechceme na Belárii byty bez občanské vybavenosti (Chirana)
date: 2022-04-08
author: Jan Adamec
authorId: jan.adamec
image: vystavba/mo-chirana/chirana-viz0.jpg
tags:
  - výstavba
---

_“Přáli bychom si na Chiraně, potažmo na Belárii, zachovat co nejvíce pracovních příležitostí, bez kterých se nedá vybudovat město krátkých vzdáleností. Politická vedení před námi však v této bouřlivě se rozvíjející lokalitě zanedbala zejména zajištění kapacit ve školách a školkách. Považujeme to za problém, který je nutné neprodleně řešit, takřka za 5 minut dvanáct. Proto jsme vyjádřili souhlas se změnou územního plánu na Chiraně,”_ vysvětluje postoj Pirátů starosta Jan Adamec. Se změnou územního plánu zde přibudou nejen bytové domy, ale hlavně školská a další občanská vybavenost.

V okolí areálu již došlo či dochází k nové zástavbě. Ta je však téměř kompletně bytová a v místě chybí např. školka anebo obchody. [Areál bývalé Chirany]({{ '/vystavba/modrany-chirana.html' | relative_url }}) je tak posledním místem, kde se dají tyto potřeby doplnit.

S developerem, který žádá město o změnu územního plánu z výrobní funkce (VN) na smíšenou (SV), radní vyjednávali podle nové metodiky kontribucí investorů při změnách územního plánu. Změnou územního plánu dochází majiteli pozemku k jeho podstatnému zhodnocení. Je proto přirozené, že město žádá o příspěvek na rozvoj infrastruktury.

![Vizualizace projektu]({{ 'assets/img/vystavba/mo-chirana/chirana-viz1.jpg' | relative_url }})
_(zdroj: vizualizace developera z usnesení rady)_

S nárůstem počtu obyvatel trápí celou Prahu hlavně nedostatek míst ve školách a školkách. _“Když jsme si dělali analýzu, kolik bytů vzniklo a vznikne v okolí zastávky tramvaje Belárie, vyšlo nám, že potřebujeme zajistit téměř 6 tříd mateřských škol. Ekvivalent jedné a půl třídy vznikne v projektu Zahálka. V případě Chirany jsme tedy zejména usilovali, aby developer jako kontribuci postavil 4třídní školku, která bude předána Praze 12. A to se nám i podařilo,”_ doplňuje radní Eva Tylová. Projekt zahrnuje také supermarket, další obchodní plochy a náměstí. Developer počítá i s revitalizací zdi tramvajové trati. Celková výše příspěvku přesáhne 92 milionů korun.

_“Jednání nebyla jednoduchá. Objevily se různé tlaky požadující navýšit kód zástavby ještě o další stupeň. Jsem rád, že jsme neustoupili a podařilo se tak získat příspěvek, který z velké části plní potřeby území, aniž bychom developerovi postoupili vyšší kód zastavěnosti výměnou vlastně za nic,”_ uzavírá Adamec.

Zároveň tak Piráti plní předvolební slib, že s developery budou jednat tak, aby výstavba bytů nebyla na úkor všeho ostatního. Včetně kvality bydlení v dané lokalitě.

Vývoj projektu sledujeme v naší [mapě developerských projektů]({{ '/vystavba/' | relative_url }}).

