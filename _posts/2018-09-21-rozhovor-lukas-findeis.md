---
category: blog
title: Dělat věci otevřeně - rozhovor s Lukášem Findeisem
date: 2018-09-21
author: Aleš Vymětal
image: posts/2018-09-21-lukas.jpg
tags:
  - rozhovor
---

Lukáš je lídrem naší kandidátky na Praze 12. Minulé 4 roky byl zastupitelem na městské části.

**Jak dlouho se vlastně věnuješ politice a proč vlastně?**

Já se o politiku dříve nezajímal a tím, co se dělo, jsem byl akorát znechucený. A pak jsem se v roce 2010 doslechl o Pirátech, poznal jsem je osobně a dávalo mi to smysl. Pár měsíců jsem byl registrovaný příznivec a v létě 2010 jsem se stal členem. Naskočil jsem v úplných začátcích. Strana vznikla v roce 2009. Byl jsem aktivní v různých funkcích, dělal jsem grafiku, fotil, apod. Tenkrát všichni dělali všechno, protože nás bylo jen pár nadšenců. Jeden čas jsem byl v pražském předsednictvu a v republikovém výboru jsem se podílel na tvorbě programových dokumentů. Osobně znám většinu pirátských poslanců. Mimochodem, když jsem zmínil parlament, tak se mi moc líbí práce investigativního parlamentního týmu.

**Co Piráti chystají v Praze 12 a jak to je se spoluprací Pirátů a Zelených?**

Tady na „dvanáctce“ spolupráce mezi Piráty a Zelenými funguje dlouhodobě. Letos jsme sestavili pirátskou kandidátku, kam jsme přizvali zástupce Zelených. Já jsem tedy lídr kandidátky, na druhém místě je Eva Tylová, která bude v tomto obvodě kandidovat za Piráty do Senátu a pak na volitelných místech následují další zajímavé osobnosti včetně dvou Zelených.

**Co chtějí Piráti na „dvanáctce“ změnit?**

Poslední dvě období jsme byli jen v opozici. Potřebujeme větší podporu občanů, abychom tu mohli měnit věci k lepšímu. I na komunální úrovni praktikujeme to co na celostátní úrovni: hlasujeme pro kvalitní návrhy bez ohledu na to, kdo je navrhuje. Děláme věci otevřeně a dáváme co nejvíce informací veřejnosti. Na rozdíl od současné praxe našich politických konkurentů, viz za půl miliardy vysoutěžená radnice.

Je potřeba vytvořit koncepční strategické materiály, nastavit procesy, vedoucí k naplnění stanovených cílů za průběžného vyhodnocování a upravování cílů. Teď to nefunguje. Praktikuje se formální vyplňování „lejster“, ale chybí „tah na branku“. Nikoho nezajímá efektivita. Odstrašujícím příkladem  je místní starý dům (bývalá družina), který radnice Prahy 12 nejprve začala rekonstruovat a čerpala na to dotace a pak vzápětí tento dům zbourala a dotace vracela. Ale rovněž na úrovni občan-úředník bych si přál, aby se setkal s profesionálním a přívětivým přístupem.

Já, jako Pirát, se mohu opřít o zázemí a know how Pirátské strany, kde máme odborníky i propracovaný školicí systém pro členy. V Praze Piráti fungují ve spolupráci s magistrátní kandidátkou. To, co se děje na úrovni magistrátu, musí být kompatibilní s místní regionální politikou, musí se to vzájemně podporovat. Program pro magistrát byl tvořen ve spolupráci s jednotlivými městskými částmi. Současný stav je spíše důkazem opaku, kdy si každý prosazuje svoje lokální zájmy na úkor ostatních.

**Pojďme tedy k tématu regionální politiky: Jaká je praxe, nebo lépe řečeno, tvoje osobní zkušenost s prosazováním pirátské politiky v rámci Prahy 12, kde si zastupitel?**

V Praze 12 se to příliš nedaří, protože nás Pirátů je zde málo. Uskupení Piráti, Zelení a LES, se kterým jsme šli do voleb, získalo tři mandáty a skončilo v opozici co by jeden Pirát (já), jedna příznivkyně pirátů (Eva Tylová) a jeden Zelený (Jan Radil), drceni koalicí tradičních stran a hnutí. Naštěstí je v poslední době současná koalice ANO+ČSSD menšinová a tak se nám daří revokovat některá její rozhodnutí týkající se třeba přemrštěných developerských projektů, které koaliční strany vehementně prosazují.

Radní František Adámek dokonce jako poslanec předložil novelu, podle které již nemohou občanské spolky vstupovat do stavebního řízení. Navíc kumulace funkcí radního a poslance je pro Piráty nepřijatelná. Tomu není lehké čelit, ale doufám, že v příštím volebním období rozdají voliči v Praze 12 karty tak, abychom mohli mít na radnici významné slovo, které zaručí, že nebude zatěžován životní prostor místních obyvatel nadměrnými stavbami, rozpočet MČ neodůvodněnými výdaji, jak je tomu kupř. v případě nové místní radnice, apod.

**Takže myslíš, že je nakročeno, aby v Praze 12 byl první bosonohý starosta?**

Ty asi narážíš na to, že už několik let celoročně chodím bos. Mně to vyhovuje, je to zdravé. Toto téma mám zpracováno na odborné úrovni, rozjíždím běžeckou trenérskou praxi, pracuji v obchodu s tzv. „bosou obuví“ a průběžně se se vzdělávám.

Ohledně mého bosého životního stylu a vytrvalostního běhu se mnou vyšla řada rozhovorů, které jsou dohledatelné na internetu. A teď tedy k tomu „starostování“: Kdybych reprezentoval městskou část na oficiálních akcích, vyjednával s politiky či developery, tak tady si nedovedu představit, že bych byl bos. Mám v botníku i reprezentativní obuv, ve které se člověk cítí téměř jako bez bot.

**A to jsi mi pěkně nahrál: Jak se tedy pirátská politika dělat má. Jaká je atmosféra na radnici Prahy 12?**

Atmosféra se proměňuje. Když jsem kandidoval před 8 lety a mandát nezískal, věnoval jsem 4 roky poznávání místních vztahů, zasedal jsem v několika komisích rady MČ, zjišťoval jsem, co se zde děje na zastupitelstvu „kdo s kým pro koho“ atd. Nyní jsem čtvrtým rokem zastupitelem a jako hlavní problém vidím, že na radnici se prakticky nic nedělá koncepčně a o důležitých věcech se rozhoduje za zavřenými dveřmi bez informování opozičních zastupitelů, natož pak občanů. V posledních pár letech se vše velmi zhoršilo a davy občanů to nahnalo na zasedání zastupitelstva. To tu nikdy nebylo.

Momentálně jsem ve třech komisích rady a před pár měsíci jsem byl dovolen do kontrolního výboru. Nedávno jsme řešili problematickou zakázku na údržbu zeleně, kvůli které byl z rady odvolán Michal Pinc (ANO). Došlo tam k pochybení při zadání, nevymáhání vzniklé škody, zadání jinému subjektu bez výběrového řízení. Bylo to problematické na mnoha úrovních.

**A co tě vlastně spojuje s Prahou 12?**

Narodil jsem se v Krči, celý život jsem žil na Kamýku a nyní s přítelkyní bydlím v pronájmu v Modřanech kousek od Beránku. Jsem tu doma. Přítelkyně miluje přírodu, takže je u Modřanské rokle docela spokojená. A pořídili jsme si nafukovací člun, takže plánujeme, že si ještě letos uděláme velký výlet domů po vodě.

_(článek vyšel také v našich Pirátských listech pro Prahu 12)_
