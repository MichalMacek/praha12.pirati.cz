---
category: blog
title: Dub vs. stavba U Dubu
date: 2019-12-12
author: Veronika Rajnohová, Jan Adamec
image: posts/2019-12-12-u-dubu-foto.jpg
tags:
  - výstavba
---

Mnoho z vás v tomto roce s obavami sledovalo výstavbu v největší blízkosti památného dubu na křižovatce ulic Československého exilu a Generála Šišky. Je to poslední budova z komplexu nazvaného U Dubu, původně měla být celá administrativní, později změněná na bytovou.

Odbor životního prostředí úřadu městské části Praha 12 (dále jen OŽP) považoval výstavbu domů v blízkosti chráněného dubu za nevhodnou a aby na tento problém upozornil, přihlásil dub v roce 2017 do ankety [Strom roku](https://www.stromroku.cz). Nadace Partnerství, která tuto anketu vyhlašuje, udělila dubu v roce 2019 titul „[Hrdina roku](https://www.stromroku.cz/aktuality/I-stromy-maji-sve-hrdiny)“. Zablokování výstavby však bohužel není v kompetencích odboru.


![u-dubu-kdysi.jpg]({{'assets/img/posts/2019-12-12-u-dubu-viz.jpg' | relative_url }})
_(nepravdivá vizualizace developera, zdroj: [byty-u-dubu.cz](http://byty-u-dubu.cz))_

Dub samotný je asi 170 let starý. Původně rostl u polní cesty vedoucí do starých Modřan. V uplynulých desetiletích se změnila úroveň terénu a dub je dnes v prohlubni. Všichni jsme s obavami sledovali, jak se stavba stále více přibližuje k tomuto památnému dubu. 

Důvodem bylo několikrát změněné územní rozhodnutí o umístění stavby. Původně měla mít delší strana budovy podél komunikace Čs. exilu délku nejvýše 41,7&nbsp;m. V roce 2013 bylo Odborem výstavby úřadu městské části Praha 12 vydáno rozhodnutí o změně územního rozhodnutí, kde delší strana podél komunikace Čs. exilu byla již 45&nbsp;m. V roce 2017 byla investorem navržena změna funkce objektu z čistě administrativní funkce na funkci bytovou s malým podílem obchodních a nebytových prostor, proti čemuž Rada městské části vydala nesouhlasné usnesení ([R-120-002-17](https://www.praha12.cz/assets/File.ashx?id_org=80112&id_dokumenty=54644)). Odbor výstavby městské části však tuto změnu nakonec povolil. Součástí této změny bylo zároveň prodloužení délky budovy na délku 50,2&nbsp;m, ta tedy nakonec o 8,5&nbsp;metru blíže ke stromu než původně.

Od roku 2001 je dub z rozhodnutí Odboru životního prostředí Magistrátu hlavního města Prahy prohlášen za památný. Všechny památné stromy nechává magistrát každé čtyři roky změřit a ošetřit. Každý památný strom má vymezeno ze zákona základní ochranné pásmo ve tvaru kruhu o poloměru desetinásobku průměru kmene měřeného ve výši 130 cm nad zemí. Poslední odborné měření proběhlo v roce 2017, kdy obvod kmene byl 358 cm a ochranné pásmo 11,24 m. Další měření z magistrátu proběhne v roce 2021, a proto OŽP z vlastní iniciativy provedl letos v září měření, kterým bylo zjištěno, že je strom od domu 11-11,5m a stavební firma tedy velmi přesně dodržela ochranné pásmo.


![u-dubu-kdysi.jpg]({{'assets/img/posts/2019-12-12-u-dubu-kdysi.jpg' | relative_url }})
_(jedna z dřívějších variant projektu z roku 2007 než se objem objektu A přelil k ulici Čs. exilu)_

- - -

## Postup projektu
* **1989** projekt víceúčelové sportovní haly (v rámci výstavby sídliště)
* **1991** provedeny základové konstrukce a venkovní úpravy (oplocení, vjezdová vrata)
* **1998** MHMP vyhlásil 2 obchodní veřejné soutěže - nájemce nebyl vybrán
* **14.9.2000** svěření pozemků MČ Praha 12
* **18.11.2003** Zastupitelstvo MČ Praha 12 souhlasí se záměrem prodeje pozemků (usn.č.  105/2003), do té doby se pokoušela MČ pozemky investorům pronajmout
* **21.9.2004** ZMČ schvaluje nejvhodnější architektonický návrh - výsledek veřejné obchodní soutěže (usn.č. 200/2004)
* **20.7.2005** smlouva o smlouvě budoucí kupní na pozemky 4400/565 a 4400/152 (celkem 11 701 m2) za cenu celkem 46 000 000 Kč mezi Kuchař & Thein a MČ Praha 12
* **12.12.2006** Rada MČ Praha 12 souhlasí s dokumentací pro územní rozhodnutí (usn.č. 04.33.06)
* **25.9.2007** vydáno územní rozhodnutí (délka objektu 41,7 m)
* **3.8.2011** kupní smlouva na pozemky mezi Kuchař & Thein a MČ Praha 12 (součástí je snížení výšek budov)
* **17.1.2013** změna územního rozhodnutí (délka objektu 45 m)
* **28.4.2017** nesouhlasné usnesení rady se změnou funkce objektu A ([R-120-002-17](https://www.praha12.cz/assets/File.ashx?id_org=80112&id_dokumenty=54644))
* **19.6.2017** změna územního rozhodnutí (délka objektu 50,2 m)
* **26.6.2017** usnesení rady ([R-130-041-17](https://www.praha12.cz/assets/File.ashx?id_org=80112&id_dokumenty=55980)) k odvolání se k územnímu rozhodnutí
* **22.12.2017** zamítnutí odvolání magistrátem

