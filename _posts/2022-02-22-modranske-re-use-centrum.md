---
category: blog
title: Nemusí skončit v popelnici. Modřanské RE-USE centrum nabízí druhou šanci
date: 2022-02-22
author: Eva Tylová
authorId: eva.tylova
image: posts/2022-02-22-modranske-re-use-centrum.jpg
tags:
  - životní prostředí
---

Už i Praha 12 má své RE-USE centrum. Najdete ho v prostorách modřanského sběrného dvora na ulici Generála Šišky. Na zemi nás přibývá, přírodních zdrojů naopak ubývá. Recyklace je nejen nezbytností, je i trendem. Proto oblečení občas ulovíme v secondhandu, na internetu nám nevadí koupit zánovní zboží. V RE-USE centru je zdarma. Cílí tak nejen na zapálené ekology, ale i nízkopříjmové občany. V dobrém stavu nabízí hezké hračky, knihy, vybavení do domácnosti, sportovní potřeby i nábytek.

_“Hlavní město Praha spustilo projekt RE-USE center na podzim minulého roku. Je propojen s aplikací nevyhazujto.cz a spolupracují s ním také neziskové organizace pomáhající lidem v nouzi. Pozitivní ohlasy z naší městské části, kde už roky fungují tzv. knihobudky a předávací police, motivovaly k založení RE-USE centra i ve sběrném dvoře tady v Modřanech. Bude pomáhat potřebným a zároveň zachrání věci, které by nakonec skončily v odpadu nevyužité,”_ říká místostarostka Prahy 12 Eva Tylová, která nové re-use centrum Prahy 12 v minulých dnech navštívila. 

I jinde v metropoli má projekt pozitivní ohlasy. Pražané už ve jménu myšlenky znovuvyužití “otočili” 14 tun různého materiálu ve sběrnách v Praze 9, v Horních Počernicích i jinde. K lidem se tak dostalo přibližně dva tisíce předmětů, které jim dále slouží. Největší zájem je o nábytek, nádobí a další vybavení bytů. Tady více než jinde platí, že co pro jednoho odpad, pro druhého poklad. A pokud ne, aspoň se to zkusilo.

Máte doma i vy nepotřebné věci, nábytek, hračky, bicykly, nádobí, knížky, které nechcete vy, ani nikdo z vašeho okolí? Tak je namísto do popelnice odneste do RE-USE centra. Sháníte něco konkrétního? Třeba to najdete zrovna tam. _„Zároveň tím snížíte množství přeplněných kontejnerů i tlak na nové suroviny a energii. Uloží je tu, nafotí a přednostně nabídnou nejpotřebnějším. Třeba azylovým domům,”_ uzavírá Eva Tylová, pro kterou je ekologie víc než trendem.
