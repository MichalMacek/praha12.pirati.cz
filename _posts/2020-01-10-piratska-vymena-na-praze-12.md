---
category: blog
title: "Pirátská výměna na Praze 12: Radní Lukáš Findeis předá funkci Jiřímu Brůžkovi"
date: 2020-01-10
author: Václav Šístek
authorId: vaclav.sistek
image: posts/2020-01-10-piratska-vymena-na-praze-12.jpg
tags:
  - rada
  - sociální věci
  - zdravotnictví
  - sport
---

**Lukáš Findeis na lednovém zasedání zastupitelstva Prahy 12 rezignuje na funkci radního pro sociální věci, zdravotnictví a sport. Zastupitelé na zasedání zvolí novým radním Jiřího Brůžka.**

Své rozhodnutí odstoupit z vedení městské části oznámil Lukáš Findeis na společné schůzi místního sdružení Pirátů Praha 12 a zastupitelského klubu Pirátů s podporou Zelených na začátku listopadu 2019. Odstoupit z funkce se rozhodl z osobních důvodů. Oficiálně rezignuje na zasedání zastupitelstva 14. ledna 2020.

*„V průběhu roku jsem poznal, jak složité je skloubit výkon náročné funkce radního s osobním životem. Z tohoto důvodu jsem se rozhodl rezignovat a pokračovat v roli řadového zastupitele městské části. Role partnera je pro mě cennější než politická funkce. Během mého působení na radnici jsem se detailně seznámil s mnoha aspekty fungování městské části, jak v sociální oblasti, tak i ve sportu. Zaměřil jsem se mj. na problematiku týkající se pobytových služeb pro seniory a konzultace s odborníky, se kterými jsem rozpracoval realizaci domova se zvláštním režimem. Nabyté zkušenosti a svou odbornost v této oblasti budu i jako řadový zastupitel využívat ve prospěch městské části a především v oblasti sportu budu oporou novému radnímu,”* okomentoval Lukáš Findeis důvody svého rozhodnutí.

*“Od Lukáše Findeise převezmu jeho kompetence a dále jsme se v koalici dohodli, že zaštítím příspěvkovou organizaci Správa bytových objektů (SBO) a bytovou politiku, která se sociální politikou úzce souvisí. V rámci sociální oblasti se chci zaměřit na děti, které i v naší městské části musí být na ubytovnách. Mým dalším cílem je realizovat na území Prahy 12 denní a noční stacionáře a komunitní centra pro sociální služby tak, aby potřební měli možnost strávit co nejdelší čas ve svém domácím a přirozeném prostředí. V oblasti sportu bych rád navázal na práci Lukáše Findeise ve vytvoření mapy veřejných sportovišť na území Prahy 12 a budu dále rozvíjet projekt multifunkční sportovní haly. Pokud jde o SBO, je mým cílem stabilizace této organizace.”* řekl Jiří Brůžek.

*„Lukáš Findeis nasadil veškeré své síly ve prospěch městské části. Úřad vykonával s maximálním nasazením a v duchu hodnot Pirátské strany. Podařilo se mu zmapovat veřejná sportoviště na území Prahy 12, podílel se na realizaci unikátního parkourového hřiště, začal pracovat na projektu multifunkční sportovní haly na Kamýku a jednal s Magistrátem o vzniku potřebných pobytových služeb pro seniory, za což mu velmi děkuji. Osobní důvody jeho rezignace však naprosto respektujeme a jsme rádi, že s námi bude pokračovat v roli zastupitele městské části Praha 12,“* říká Matěj Mlčoch, předseda místního sdružení Pirátů a předseda zastupitelského klubu Piráti s podporou Zelených.
