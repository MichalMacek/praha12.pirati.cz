---
category: blog
title: Boj o louku Na Hupech pokračuje
date: 2019-07-15
author: Václav Šístek
authorId: vaclav.sistek
image: posts/2019-07-15-na-hupech.jpg
tags:
  - rada
  - územní rozvoj
---

Mnozí si jistě dobře vzpomenou na petiční akci, kterou jsme v minulém roce požadovali zachování současného stavu louky Na Hupech, přilehlé k Modřanské rokli. Silou více než 3500 podpisů jsme
tehdy společně s Vámi vyjádřili, že tento kousek zeleně jen tak nedáme. Pokusy o změnu územního plánu však stále přicházejí a my jim díky naší místostarostce Evě Tylové úspěšně čelíme.

- **11. července 2019** Rada MČ Praha 12 jednotně i hlasy koaličních partnerů odmítla návrh na změnu kódu SO3 (plocha pro sport a rekreaci) na veřejnou vybavenost.
- **23. května 2019** podobný návrh zamítlo Zastupitelstvo hl.m. Prahy. V tomto případě se jednalo o změnu na cca 1/4 větší ploše. I na tomto úspěchu se osobní intervencí podílela místostarostka Tylová ve spolupráci s naším magistrátním zastupitelem Tomášem Murňákem.

A proč jsme vlastně proti? Východní část louky je ochranným pásmem Modřanské rokle. I mimo toto ochranné pásmo se na louce vyskytují cenná rostlinná a živočišná společenstva, která by navrhovanou zástavbou zanikla. V neposlední řadě slouží celá oblast Modřanské rokle a okolí k rekreaci obyvatelům, kteří zejména v poslední době vinou velké výstavby přibývají. O to víc je důležité kousek přírody mezi zástavbou v maximální míře udržet.

Sama Eva Tylová o významu zeleně ve městě uvádí: _"Stromy i travnaté porosty mají velký význam pro vytváření příjemného mikroklimatu ve městě. Jsou plícemi města, produkují kyslík, zachycují prach. Jsou ale i naší klimatizací. Odparem zachycené vody v létě město ochlazují, což je zvlášť významné v suchých a horkých dnech, které v posledních letech v létě zažíváme."_
