---
category: blog
title: Systém nakládání s komunálními odpady na území hl. m. Prahy
date: 2020-03-12
author: Matěj Mlčoch
authorId: matej.mlcoch
image: posts/2020-03-12-system-nakladani-s-komunalnimi-odpady.jpg
tags:
  - SBO
---

V minulém čísle Novin Prahy 12 kolega za hnutí ANO uveřejnil článek týkající se „odsvěření našeho sběrného
dvora“. Vzhledem k tomu, že k dané problematice mám osobně blízko, dovolím si k tomuto
tématu napsat pár informací a uvést věc na pravou míru.

Úvodem je třeba zmínit, že na území hl. m. Prahy se v současnosti nachází celkem 22 sběrných
dvorů, přičemž 19 z nich je zapojeno do celopražského systému (tzv. „sběrné dvory hl. m.
Prahy“) a zbylé 3 jsou zřizovány městskými částmi (Praha 4, Praha 5, Praha 6). Každý sběrný dvůr
má pochopitelně svého provozovatele (na Praze 12 je to SBO, nicméně v celé Praze provozují
kromě Prahy 12, v podstatě jen 2 příspěvkové organizace zřizované městskými částmi).

Sběrný dvůr na Praze 12 patří mezi ty, které spadají pod celopražský systém nakládání s
komunálními odpady. Za výše uvedené zapojení sběrného dvora do celopražského systému
dostává naše městská část každoročně účelové neinvestiční dotace, které ale ovšem zdaleka
nepokryjí reálné náklady provozu. Odsvěření pozemků za účelem následného provozování
sběrného dvora v režii hl. m. Prahy je tedy už jen z ekonomického hlediska správný krok
k zefektivnění hospodaření a uspoření ročních nákladů v řádů miliónů korun. K tomuto je navíc
třeba podotknout, že hl. m. Praha má systém provozování sběrných dvorů zorganizován velmi
dobře.

Obavy z toho, že na místě dnešního sběrného dvora vznikne překladiště odpadů pro Středočeský
kraj či mini spalovna jsou naprosto zbytečné. K problematice spaloven uvádím to, že téměř
veškerá produkce komunálních odpadů na území hl. m. Prahy končí v ZEVO Malešice. V
současné době jsou na území ČR v provozu pouze 4 spalovny pro tepelné zpracování
komunálních odpadů. Jakákoliv další výstavba je velice problematická a na dotčených pozemcích
naší městské části naprosto nereálná. Co se týče údajného překladiště pro Středočeský kraj, to je
nesmyslná fabulace – takto celopražský městský systém odstraňování komunálních odpadů
skutečně nefunguje.
