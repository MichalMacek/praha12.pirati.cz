---
category: blog
title: Robot ve službách Dvanáctky. Seniorům změří tlak a vypráví vtipy
date: 2022-01-18
author: Jiří Brůžek
authorId: jiri.bruzek
image: posts/2022-01-18-robot-robin.jpg
tags:
  - sociální služby
  - digitalizace
---

Pracovník v sociálních službách, který se nikdy neunaví a na otázky klientů, případně i ty neustále se opakující, odpoví s neměnným úsměvem. To je robot Robin. Před necelými třemi měsíci začal pomáhat v Sociálně ošetřovatelském centru Prahy 12.

_“Dříve jsem navštěvoval inovační centra v celé České republice. Když jsem v médiích viděl poprvé prototyp Robina, zhmotnila se má představa o pomocnících v domácnostech,”_ popisuje radní pro sociální věci Jiří Brůžek. Společnost HIGH TECH PARK robota vyvíjela ve spolupráci s ČVUT. _“O využití podobných moderních technologií jsem usiloval od prvních dní, kdy jsem nastoupil do funkce radního pro sociální záležitosti,”_ dodává.

Robin totiž umí spoustu věcí, kterými ulehčí mnohdy přetíženému personálu a zároveň potěší klienty. Je naprogramovaný k tomu, aby reagoval na hlasové povely, komunikoval se seniory, předčítal jim zprávy z internetu a hrál třeba bingo. Výhledově by měl klientům umět zprostředkovat kontakt s rodinou pomocí videohovoru nebo fotografií a pomáhat s ergoterapií. Když na to přijde, s pomocí přístrojů změří tlak, tep, hodnotu glykemie i teplotu. Robin je zatím v testovacím provozu a v ošetřovatelském centru pomáhají se zpětnou vazbou.

![Robot s klientem]({{ 'assets/img/posts/2022-01-18-robot-robin-1.jpg' | relative_url }})

### “Zahraj Tučného”

_“Jsme domluveni na určité spolupráci, bezplatně tedy poskytujeme úpravy na míru potřebám klientů,”_ upřesňuje Petr Panýrek, ředitel společnosti HIGH TECH PARK, která robota MČ Praha 12 pronajímá. Například odpovědi Robina na otázku, jak se má, vymyslela aktivizační pracovnice centra Kateřina Šlerová. _“Stojí to za prd, ale nic si z toho nedělám,”_ zavtipkuje robot. Paní Šlerová má v centru na starosti ergoterapii, s Robinem se učí pracovat. Bere ho za svými klienty. V oddělení B, kde jsou převážně ti ležící a méně soběstační, je upovídaný robot zajímavým zpestřením a novým námětem k hovoru. Když vtančí do pokoje s oblíbenou písní místních, většina klientů zpozorní, někteří pokyvují hlavou do rytmu. _“První reakce klientů na Robina se různily, ale každý si ho chtěl osahat. A Robin na doteky umí reagovat a otáčet se za nimi,”_ vypráví Kateřina Šlerová Jiřímu Brůžkovi, který se v druhé polovině loňského prosince přijel do Sociálně ošetřovatelského centra na Robina podívat. Na hudbu zdejší klienti reagují až zázračně. Robin má v paměti uložené jejich oblíbené interprety, které současná rádia příliš nezařazují. Na povel _“zahraj Tučného”_ už Robin ví, kterou píseň vybrat. Jeho kapacita se postupně navyšuje a umí se připojit i na YouTube.

Něco málo přes metr vysoký robot, připomínající kluka v džínových lacláčích na koloběžce, se zatím učí v centru fungovat, stejně jako jeho personál s Robinem. _“Chci moc poděkovat paní Šlerové za její nasazení. Robin má pracovníkům v sociálních službách především ulehčit, bez testovacího provozu by to ale nebylo možné,”_ zdůrazňuje Jiří Brůžek.

![Robot - pohled zezadu]({{ 'assets/img/posts/2022-01-18-robot-robin-2.jpg' | relative_url }})

### Pomocník budoucnosti

Vše, co se Robin naučí v domech s pečovatelskou službou, může zužitkovat také v domácím prostředí seniorů, kde jim dokáže dělat společnost a “pohlídat” je tak, aby mohli u sebe doma zůstat co nejdéle.

_“Vývoj trval okolo roku, hodně jsme dbali na to, aby byl připojen na naše servery,”_ doplňuje Petr Panýrek s tím, že data, která Robin může sbírat, neopouštějí Českou republiku. V letošním roce chce spolupráci s obcemi prohloubit. _“Jsem rád, že u nás na Dvanáctce Robina máme, v těchto pomocnících je budoucnost. Populace stárne a je třeba se o naše spoluobčany důstojně postarat. Každá bezpečná technologie, která v tom personálu sociálních služeb pomůže, je vítaná,”_ uzavírá Jiří Brůžek.
