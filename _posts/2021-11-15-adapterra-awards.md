---
category: blog
title: Vyčerpané půdě vdechl nový život. Projekt Prahy 12 bodoval ve finále Adapterra Awards
date: 2021-11-15
author: Václav Šístek
authorId: vaclav.sistek
image: posts/2021-11-15-adapterra-awards.jpg
tags:
  - životní prostředí
  - rada
---

Mrtvou půdu nahradil komunitní permakulturní sad. Praha 12 s podporou místních obyvatel obnovuje biodiverzitu na obecních pozemcích. Příklad [šetrného zemědělství](https://www.adapterraawards.cz/cs/Setrne-zemedelstvi-v-Praze-12) zabodoval také v letošním ročníku [Adapterra Awards](https://www.adapterraawards.cz/) Nadace Partnerství. Odnesl si zvláštní cenu za Prahu.

Za projektem stojí místostarostka Eva Tylová a Veronika Oušková, místopředsedkyně Pirátů z Prahy 12.

"Okrajové ulice Cholupic a Točné byly po přívalových deštích často zaplavované a zanášené bahnem z polí. Zdejší památný dub živořil kvůli těsnému oborávání a krajina nelákala k procházkám,” popisuje následky předešlého konvenčního hospodaření agrodružstva Eva Tylová. Ve spolupráci s odborníky, vysokými školami i místní komunitou se proto rozhodla navrátit do krajiny přirozenou biodiverzitu, která navíc pomáhá předcházet negativním důsledkům změny klimatu. 

Některé pozemky Praha 12 pod vedením Pirátů pronajala pachtýřům nově s podmínkou šetrného hospodaření. Jeden z prvních už v roce 2019 zasel na část pole květnatou louku, vybudoval mimo jiné včelnici, vysadil ovocné stromy a místo chemického hubení hrabošů instaloval berličky pro dravce. V plánu je nyní kaskáda zasakovacích tůní. 

K péči o ostatní pozemky pak městská část přizvala spoluobčany a místní spolky. “Kde předtím rostla řepka, vznikl komunitní permakulturní sad a biokoridor, vyseli jsme louky, kolem cest rostou opět aleje. Soustředíme se na zachování památného dubu a cenného mokřadu. Změna se týká celkem 12 hektarů pozemků, na sedmi z nich jsou opatření už realizovaná. Zlepšení kvality zemědělské půdy a krajiny má nevyčíslitelnou hodnotu,” vyjmenovává konkrétní změny Eva Tylová. Věří, že šetrné zemědělství Prahy 12 bude příkladem dobré praxe i pro další samosprávy. 

"Česká krajina potřebuje zodpovědné vlastníky a hospodáře jako sůl. Jsem moc ráda, že v naší městské části jsme potřebnou změnu zahájili," doplňuje Veronika Oušková, která celou koncepci využití zemědělských pozemků navrhla. Pokud je Eva pomyslnou duší projektu, pak Veronika je jeho mozkem.

V předchozích letech totiž neměl na úřadě nikdo na starosti agendu hospodaření na zemědělských pozemcích. Radnice proto vyčlenila část úvazku na činnosti mezi působností odborů životního prostředí a majetku a také na spolupráci s výzkumnými ústavy a univerzitami, především Výzkumným ústavem meliorací a ochrany půdy, Výzkumným ústavem rostlinné výroby a Českou zemědělskou univerzitou v Praze. “S projektem nám velmi pomohli také dobrovolníci, kteří mu věnovali nespočet hodin svého času,” dodává Tylová. 

Letošní ročník soutěže Adapterra Awards byl už třetím v pořadí. Jejím prostřednictvím Nadace Partnerství hledá zajímavé projekty, které pomáhají přizpůsobit města, domy a krajinu klimatické změně a inspirovat tak ostatní. Do výběru vítězů se prostřednictvím hlasování zapojila také veřejnost. Cenu Eva Tylová převzala 4. listopadu.
