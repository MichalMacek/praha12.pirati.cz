---
category: blog
title: Transparentnější zadávání zakázek na Praze 12
date: 2019-07-23
author: Jan Adamec
authorId: jan.adamec
image: posts/2018-03-24-zaciname.jpg
tags:
  - transparentnost
  - zakázky
---

Rada městské části Praha 12 na svém jednání 11.7.2019 schválila novou podobu směrnice na zadávání zakázek malého rozsahu. Došlo zejména k posunutí cenových limitů jednotlivých kategorií směrem dolů tak, aby byla větší kontrola nad jejich zadáváním. Dále byl zvýšen minimální počet firem, které se mají vždy oslovit k podání nabídky, všechny zakázky musí být vyvěšeny na webu Prahy 12 a prodloužila se doba, po kterou je zakázka vyvěšena a umožněno firmám podávat nabídky. Celou směrnici naleznete [na webu Prahy 12](https://www.praha12.cz/verejne%2Dzakazky%2Dzadani/d-62105/p1=63648).

Zakázky malého rozsahu nejsou regulovány zákonem o zadávání veřejných zakázek, proto si je každá obec a organizace řeší sama. Zakázky malého rozsahu jsou limitovány částkou 2 miliony korun (resp 6 milionů pro stavební práce), a pro větší operativnost jsou rozděleny na několik kategorií tak, aby například o těch nejmenších objednávkách za pár tisíc nemusela hlasovat rada, ale odpovídal za ni jen vedoucí odboru.

Například horní limit nejnižší kategorie, o které rozhoduje jen vedoucí příslušného odboru, se snížil ze 100&nbsp;000&nbsp;Kč na 50&nbsp;000&nbsp;Kč, zatímco spodní limit nejvyšší kategorie, které podléhá nejvyšší kontrole, se snížil z 500&nbsp;000 na 300&nbsp;000&nbsp;Kč a minimální doba zveřejnění nabídky se u ní zvýšila ze 3&nbsp;pracovních dnů na 10.

> “Směrnice pro zadávání zakázek malého rozsahu je pro transparentnost zakázek zadávaných úřadem naprosto klíčová. Změny, které jsme provedli, sice lehce komplikují zaměstnancům úřadu život, ale zase se prodloužením termínů a počtem oslovených uchazečů zvýšila šance, že se o zakázce dozví více subjektů a vysoutěžená cena bude nižší,” vysvětluje význam směrnice náš starosta Prahy 12 Jan Adamec, který se aktivně na inovaci směrnice podílel.
