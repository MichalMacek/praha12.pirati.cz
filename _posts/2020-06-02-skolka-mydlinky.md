---
category: blog
title: Praha 12 bude mít pasivní mateřskou školku Mydlinky, otevře za dva roky a pojme až 112 dětí
date: 2020-06-02
author: Pirátské listy
authorId: 
image: posts/2020-06-02-mydlinky1.jpg
tags:
  - školství
---

Praha 12 v roce 2022 otevře novou pasivní školku Mydlinky. Ve školce budou celkem čtyři třídy a bude do ní moct chodit až 112 dětí. Stavba nové školky by měla začít v příštím roce. Projekt vznikl pod taktovkou koalice na Praze 12, kde spolu vládnou Piráti s podporou Zelených, ODS a TOP 09.

Podle starosty Prahy 12 Jana Adamce je dobře, že oblast, kde již vnikla nová rezidenční výstavba a následujících tam letech vyroste další, bude mít blízkosti důležitou občanskou vybavenost.

> „Na břehu Vltavy v místě brownfieldu po bývalém cukrovaru v průběhu deseti let vznikne nová čtvrť, která nabídne přes 700 bytů pro nové obyvatele. Z toho důvodu je pro nás zásadní, aby v této lokalitě další mateřská škola vznikla,“ říká starosta Adamec za Piráty. „Je pro nás důležité, aby nadále platilo, že každé tříleté dítě se do předškolního zařízení dostane. To se v současné době daří, ale byli bychom rádi, aby tomu bylo tak i do budoucna,“ dodává k tomu Adamec.

![mydlinky3]({{ 'assets/img/posts/2020-06-02-mydlinky3.jpg' | relative_url }})

Architekti ze studia Loxia přišli s konceptem školky a v rámci diskuse rada městské části došla k tomu, že využije kopcovitý terén pozemku, aby školka mohla být částečně zahloubená a díky tomu v pasivním energetickém standardu, kdy se náklady na vytápění se pohybují kolem 6 tisíc korun ročně. Součástí projektu by měla být také ekologická klubovna. Městská část bude také žádat dotaci na tuto pasivní stavbu od  ministerstva životního prostředí v operačním programu Životní prostředí 2014-2020.

Veřejnost se projektem školky může seznámit 10. června od 16 hodin na hřišti Mydlinky (mezi ulicemi K Beránku a Lešetínská) na setkání s radními městské části Praha 12. Občané budou mít příležitost klást dotazy, říct své připomínky či návrhy k projektu připravovaného předškolního zařízení.

> „Chtěl bych poděkovat koaličním partnerům a především místostarostovi Vojtěchu Kosovi (ODS), který si vzal celý projekt pod křídla a důsledně se mu věnuje,“ řekl k tomu starosta Adamec.

![mydlinky2]({{ 'assets/img/posts/2020-06-02-mydlinky2.jpg' | relative_url }})
