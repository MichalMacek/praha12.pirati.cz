---
category: blog
title: "Nový domov ukrajinských žen: Kdo jsou obyvatelky Pískové, které vyhnala válka?"
date: 2022-04-29
author: Petra Slezáková
image: posts/2022-04-29-novy-domov-ukrajinskych-zen.jpg
tags:
  - sociální služby
  - Ukrajina
---

Čtvrtek 24. března dopoledne, na lavičce před budovou bývalé radnice si několik žen užívá první jarní slunce. Je to měsíc, kdy do jejich země vtrhla ruská armáda a začala válka, která je vyhnala z domovů. Útočiště našly tady v Pískové ulici. A spolu s nimi jejich děti, sestry a matky. Dohromady 101 lidí prchajících z válečné zóny. Jaké jsou tyto nové obyvatelky Prahy 12? Budovou mě provází Jiří Brůžek (Piráti), radní pro sociální záležitosti.

![Chvíle pohody. Ženy si užívají první slunečné dny.]({{ 'assets/img/posts/2022-04-29-novy-domov-ukrajinskych-zen-pohoda.jpg' | relative_url }})

V malé jídelně chystá svému osmiletému Gríšovi svačinu čtyřicátnice Natalia, zdravotnice z Oděské oblasti. Do oběda, na který zatím chodí do školní jídelny, zbývá ještě několik hodin. Pokud k vám doputovaly zkazky ze sociálních sítí o rozmařilých uprchlících, tady je rozhodně nenajdete. Kromě své postele mají k dispozici také základní drogerii ze sbírek a jídlo. _“Jsme moc vděční, všimla jsem si, jak drahé potraviny tady máte, děkujeme,”_ usmívá se unavenýma očima Natalia zatímco krájí zeleninu. Doma měli s Gríšou velký dům a zahradu, tady jsou rádi za malý pokoj. Když prchali, nevěděli přesně kam. _“Sbalili jsme tři malé tašky a Gríša batůžek s knížkami.”_ Do Prahy přijeli spolu s babičkou přes Slovensko a Polsko jako velká část běženců.

![Zdravotnice Natalia přišla z Oděské oblasti spolu se synem a matkou.]({{ 'assets/img/posts/2022-04-29-novy-domov-ukrajinskych-zen-natalia.jpg' | relative_url }})

Muže paní Natalia nemá, neptám se proč, není moc mluvná. Zkouším to anglicky a díky překladu slova rohlík se dozvídám, že má ráda Rolling Stones a Nirvanu a tváří jí prolétne pobavený úsměv. Je vidět, že jazyková bariéra ji znejišťuje. _“Klidně budu uklízet,”_ odpovídá na otázku budoucí práce, zatímco na obrazovce za ní běží lekce češtiny. Tlumočnice sjednaná úřadem je s jinou rodinou u lékaře, a tak mi překládá Olga, v Česku žije už mnoho let. V jídelně je i paní Tatiana, s dcerami přijela z města Dnipro, kde pracovala jako vedoucí oddělení v bance. Dcery studují, její manžel – velitel hasičů – zůstal na Ukrajině a pomáhá také zraněným na poliklinice. _“Nemám představu kdy, doufám,”_ říká o shledání s manželem usměvavá čtyřicátnice a drží si optimismus. _“Pořád čtu zprávy.”_ O válce a situaci na Ukrajině tady debatují všichni, je jasné, kdo je hrdina. _“Kdyby byl prezidentem Porošenko, Ukrajina by už nebyla,”_ říká paní Olga. Rodinu má u Lvova a brzy očekává příjezd své maminky.

![Paní Tatiana bývala ve městě Dnipro bankovní úřednicí, manžel hasič na Ukrajině zůstal.]({{ 'assets/img/posts/2022-04-29-novy-domov-ukrajinskych-zen-tatiana.jpg' | relative_url }})

## Koupelny si vymalují

_“V této tabulce máme jména, věk, čísla dokladů, bydliště na Ukrajině i původní zaměstnání příchozích,”_ vysvětluje radní Jiří Brůžek v malé místnosti sloužící jako kancelář. Letmo zahlédnu Luhansk, Charkov, Kyjev i Oděsu a pár dalších. Je zde důlní inženýrka i právnička. Lidem z Pískové je Brůžek k dispozici někdy až 14 hodin denně. Každou chvíli se mu rozezní telefon nebo někdo zaklepe. Žena ve dveřích se spokojeným úsměvem vysvětluje, že v jednom z pokojů opravila díru v omítce. _“Paní byla na Ukrajině malířka, štukatérka a obkladačka. Opravuje tady kde co. Dobrovolníci nám spravují koupelny, tahle paní je pomůže vymalovat,”_ představuje radní Brůžek 30letou Tatianu, která přijela teprve před několika dny a už přiložila ruku k dílu. Podruhé se jiná mladá žena anglicky shání po vysavači. _“To je učitelka angličtiny,”_ vysvětluje Brůžek, postupně se mu daří pamatovat si ženy jménem. Chvíli na to zaklepe malá dívka, její bezprostřednost se tu vyjímá. Vede Brůžka za ruku a ukazuje mu kolo, na kterém chce upravit sedlo. Povedlo se a za chvíli už s kamarádkou jezdí kolem budovy pod dozorem babičky. Lidé věnovali dětem také koloběžky a odrážedla. Spousta hraček a výtvarných potřeb je i ve velké herně v patře, dříve byla obřadní síní. Děti jsou všude stejné, chtějí si hrát, kamarádit se. Je vidět, že jejich rodiče mají naopak starostí dost. Vždy mají mobil po ruce, čtou zprávy z domova, nebo v tichých zákoutích budovy vedou videohovor s příbuznými. Při něm se ale neusmívají.

![Jiří Brůžek dělá vše, co je třeba. Například upravit sedlo u kola.]({{ 'assets/img/posts/2022-04-29-novy-domov-ukrajinskych-zen-kolo.jpg' | relative_url }})

Během týdne se povedl Brůžkovi a občanům Prahy 12 ve spolupráci s radnicí lokální zázrak: opuštěná budova byla připravena uprchlíky přijmout. Kapacita místa je téměř naplněna. Zbývá poslední volný pokoj s čtyřmi lůžky, která darovala Thomayerova nemocnice. Pro většinu žen bude toto provizorní bydlení dost možná na dlouhou dobu konečná adresa. A společně s úředníky a dobrovolníky se tak snaží místo zvelebit. Každá rodina nebo skupina má svůj pokoj, ve společných prostorách drží rozpis úklidových služeb, který visí u schodiště v hale. Kromě koupelen radnice plánuje zřídit také prádelnu a více sdílených kuchyní, aby si ženy mohly vařit a nakupovat samy. _“Odpadne tak financování obědů ve školách,”_ popisuje Brůžek a dál rozvádí otázku financí. _“Ti, kteří najdou práci, by měli platit standardní nájem, okolo 100 Kč za metr čtvereční. Zatím vše financujeme z příspěvků státu, největší jsou náklady na provoz budovy,”_ přiznává. S létem se však sníží.

![Dříve se zde uzavíraly sňatky, teď je ze síně herna.]({{ 'assets/img/posts/2022-04-29-novy-domov-ukrajinskych-zen-herna.jpg' | relative_url }})

## Bude dobře

Znovu se ozve zaťukání. Jedna z nově ubytovaných maminek shání do jejich pokojíku malý stůl a židli, aby se mohla její dcera pohodlněji účastnit distanční výuky. Radní Brůžek jí ukazuje klidnou místnost vybavenou počítači radnice, která ke studiu slouží. Využít ji mohou i děti uprchlíků ubytované jinde na Praze 12. Jako právě 14letá Kamila z Čechovy čtvrti. Její babička na ni celou dobu trpělivě čeká na chodbě. V kontaktu se svým učivem pomocí on-line distančního vzdělávání zůstala řada školáků. Praha 12 má tu výhodu, že už řadu let umí pracovat s integrací dětí z jiných zemí do školních kolektivů.

![Jiří Brůžek ukazuje dětem, jak si na televizi pustit písničky.]({{ 'assets/img/posts/2022-04-29-novy-domov-ukrajinskych-zen-pisnicky.jpg' | relative_url }})

Blíží se druhá hodina. Skupinky žen odcházejí po ulici Generála Šišky do jídelny ZŠ Rakovského na oběd. Jiří Brůžek mezi nimi rozpoznává další známou tvář. _“Když přijela, byla opravdu zelená, je nemocná s játry. U lékaře se ukázalo, že za zhoršení může hlavně stres,”_ říká o mladé dívce, které se již do tváře vrátila barva. Doufejme, že jí v jejím dočasném domově bude už jen dobře.
