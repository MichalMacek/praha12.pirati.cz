---
layout: blog
category: CLANKY
title: Podezřelá koupě chaty starostou Prahy 12 Maruštíkem
date: 2018-09-04
author: Jan Adamec, Jiří Brůžek
authorId: jan.adamec
image: /assets/img/posts/2018-09-04-marustik-chata-kolaz.jpg
tags:
  - kauzy
---

Kupuje se na naší radnici věrnost vládnoucí koalici pomocí zhodnocování pozemků? Nynější starosta Milan Maruštík (ANO) si pořídil chatu v zahrádkářské kolonii, aby vzápětí Rada MČ Praha 12 i zastupitelstvo schválily změnu územního plánu tak, aby na něm mohl postavit rodinný dům, a&nbsp;cena pozemku se tak zvedla minimálně o 4&nbsp;miliony korun.

Jak to celé začalo? Maruštík si se svou ženou koupili dne 22.&nbsp;6.&nbsp;2015 chatu v zahrádkářské kolonii v&nbsp;Komořanech, nacházející se na jih od dálničního okruhu. Konkrétně se jedná o chatu v ulici Koukolová o rozloze 733&nbsp;m². Maruštík byl tehdy radním, součástí koalice ANO, Změna pro Prahu 12 a ČSSD, vedené starostkou Danielou Rázkovou (Změna pro Prahu 12, členka KDU-ČSL).

Chatu s pozemkem pořídil za cenu cca 900&nbsp;000&nbsp;Kč ([inzerát](https://www.archer-reality.cz/print_detail.php?id=9606) zněl na 986&nbsp;800&nbsp;Kč), tedy asi za 1200&nbsp;Kč/m². Celá oblast má v územním plánu kód PZO/OB-A, tedy zahrádkářská oblast s možností budoucí změny na jednopodlažní obytnou výstavbu (viz [kódy]({{'/vystavba/uzemni-plan.html' | relative_url}})). Pokud by šlo na tomto pozemku postavit rodinný dům, znamenalo by to jeho okamžité zhodnocení a mohl by mít cenu přes 5&nbsp;milionů Kč.

## Umožní rada Maruštíkovi postavit místo chaty dům?
A na začátek procesu změny územního plánu nemusel Maruštík čekat vůbec dlouho. Hned za 2&nbsp;měsíce Rada MČ Praha 12 takový záměr na změnu na kód OB-B odsouhlasila (viz usnesení [R-032-002-15](https://www.praha12.cz/assets/File.ashx?id_org=80112&id_dokumenty=42935)) a o další měsíc později, 13.&nbsp;10.&nbsp;2015, jej posvětilo i zastupitelstvo (viz usnesení [Z-08-007-15](http://www.praha12.cz/assets/File.ashx?id_org=80112&id_dokumenty=43838)). Náhoda?

Proti změně územního plánu hlasovala celá opozice včetně Pirátů (jmenný záznam hlasování nebyl tehdy pořizován). Opozice poukazovala jednak na hluk ze sousedního dálničního okruhu, a pak hlavně na fakt, že změny územního plánu v zahrádkářských koloniích jsou snad vždy zamítány. Proč tedy najednou dělat výjimku? Koalice změnu k údivu opozice obhajovala tím, že se na místě vyskytují bezdomovci a výstavbou domů by se tento problém vyřešil.

Uveďme k tomu ještě, že si můžete přečíst celý [záznam jednání](https://www.praha12.cz/assets/File.ashx?id_org=80112&id_dokumenty=44640) (bod 8 od strany 36) a že Maruštík korektně na začátku jednání ohlásil svůj střet zájmů podle Etického kodexu zastupitele.

## Konec nadějí
Koalice ANO, Změna pro Prahu 12 a ČSSD tedy dala záměru zelenou. Celý proces změny územního plánu ale trvá přibližně čtyři roky (viz [náš popis]({{'/vystavba/zmena-planu.html' | relative_url}})). Naděje pana Maruštíka však skončily hned v dalším kole. Po negativních stanoviscích komise, výboru a Rady hl. m. Prahy tento podnět dne 2.&nbsp;11.&nbsp;2017 definitivně zamítlo Zastupitelstvo hl. m. Prahy (viz sledování změny na pražském portálu [Změna plánu](https://app.iprpraha.cz/napp/zmeny/?cislotxt=P137%2F2015%20ZMPLA%20[P887]&isupdid=102996&featureexist=1&action=view&presenter=Articlezmenyupravy)).

Pokud by bylo vše čisté, proč si Maruštík kupoval chatu mezi bezdomovci, jak tvrdí jeho spolustraníci?

|   22. 6. 2015 | Maruštík kupuje chatu v zahrádkářské oblasti  |
|   31. 8. 2015 | Rada P12 schvaluje změnu územního plánu       |
|  13. 10. 2015 | Zastupitelstvo P12 schvaluje změnu úz. plánu  |
|   2. 11. 2017 | Zastupitelstvo hl. m. Prahy změnu zamítá      |



_(foto: ilustrační koláž autorů)_
