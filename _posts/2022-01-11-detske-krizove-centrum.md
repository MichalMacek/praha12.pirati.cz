---
category: blog
title: Tady není developerovo, bývalá budova radnice v Cílkově ulici patří ohroženým dětem
date: 2022-01-11
author: Jiří Brůžek
authorId: jiri.bruzek
image: posts/2022-01-11-detske-krizove-centrum.jpg
tags:
  - rada
---

Rada městské části Prahy 12 v lednu 2022 schválila pronájem prostorů v Cílkově ulici [Dětskému krizovému centru](https://www.ditekrize.cz/), které od loňského listopadu akutně hledalo nové působiště. Po 30 letech totiž dostalo výpověď, ze své předešlé adresy v Michli. 


Podle místostarostky Evy Tylové je pronájem také jasnou odpovědí na obavy místních z prodeje budovy developerům.  Nehrozí vznik dalšího věžáku, místo je naopak vhodné rozšířit například o mateřskou školu nebo jiné aktivity pro děti. Tomu odpovídá i samotný provoz centra, tedy ambulantní, klidný, od pondělí do pátku v běžnou pracovní dobu. 


*“Tady není developerovo plníme beze zbytku. Mám radost, že místo bude využito ku prospěchu ohrožených dětí. Když pominu přidanou hodnotu bezesporu důležité práce, kterou Dětské krizové centrum už 30 let odvádí, jím nabízený nájem není v žádném případě symbolický. Vzájemná dohoda je tedy výhodná pro občany Dvanáctky i v tomto ohledu,”* popisuje pirátský radní pro sociální záležitosti Jiří Brůžek.


Na radnici se nezisková organizace obrátila hned v listopadu, vhodné prostory se podařilo najít ve velmi krátké době, vize ředitelky centra Zory Duškové a radních se navíc ukázaly být v souladu. *“Členové rady projekt podpořili jednomyslně. Doufám, že i u nás najde Dětské krizové centrum dlouhodobé stabilní zázemí,”* doplňuje starosta Prahy 12 Jan Adamec.
