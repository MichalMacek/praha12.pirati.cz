---
category: blog
title: Webové stránky Prahy 12 zvítězily v celostátním kole soutěže Zlatý erb
date: 2020-11-26
author: Jan Adamec
authorId: jan.adamec
image: posts/2020-11-26-webove-stranky-prahy-12-vyhraly-zlaty-erb.jpg
tags:
  - digitalizace
---

[Webové stránky městské části Praha 12](https://www.praha12.cz/) získaly v celostátním kole 22. ročníku soutěže [Zlatý erb](https://www.zlatyerb.cz/) první místo v kategorii webové stránky města poté, co obhájily loňské prvenství v pražském kole této soutěže.

> „Webové stránky jsou pro občany stále důležitější vstupní branou do úřadu, proto je nutné věnovat jim odpovídající péči. Aby byly přehledné a potřebné informace byly co nejsnadněji k dohledání. Zároveň je informací na stránkách obrovské množství, a je velkou výzvou přístup k nim dobře promyslet. Jsem tedy hrdý na ocenění práce nás všech, kteří se na obsahu webu podílíme, a zejména na práci webmasterky Marie Chaloupecké,“ říká starosta Jan Adamec. 

Vzhledem k tomu, že stále větší podíl přístupů na web pochází z mobilních telefonů, na radnici se v roce 2019 hodně zaměřili na postupné předělávání některých částí webu, které vyžadovaly šířku počítačového monitoru. Kvůli přehlednému zobrazení na mobilech bylo také přikročeno k lehkému redesignu titulní stránky a celé navigace.

Celý obsah webu byl také zveřejněn pod otevřenou licencí z rodiny Creative Commons ([CC BY-NC 4.0](https://creativecommons.org/licenses/by-nc/4.0/deed.cs)). Díky tomu mohou občané volně nakládat se vším, co na webu najdou, pokud se tím nesnaží na radnici přiživit a uvedou autora.

> „Neusínáme na vavřínech a i nyní pracujeme na dalších novinkách,” dodává Jan Adamec.

Cílem soutěže Zlatý erb je podpořit modernizaci místní a regionální veřejné správy a samosprávy prostřednictvím rozvoje ICT technologií a služeb a zároveň díky zveřejnění hodnocení porotců poskytuje webmasterům cennou odbornou zpětnou vazbu a inspiraci k dalšímu zlepšení.
