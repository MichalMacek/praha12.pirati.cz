---
category: blog
title: Praha 12 chrání své whistleblowery
date: 2022-02-04
author: Jan Adamec
authorId: jan.adamec
image: posts/2022-02-04-Praha12-chrani-sve-whistleblowery.jpg
tags:
  - úřad
  - transparentnost
---

Nehraje někdo podle pravidel? Máte podezření na klientelismus? Nebo dokonce úplatky? Zapískat na píšťalku není výsadou jen rozhodčích. Ozvat se může každý. Na webu radnice Prahy 12 je nyní odkaz také pro whistleblowery, nebo, chcete-li česky, oznamovatele nekalého jednání. Na [tomto odkazu](https://www.praha12.cz/whistleblowing/ds-1698/p1=93046) mohou anonymně a bezpečně upozornit, že ze strany radnice a jí zřizovaných organizací zřejmě došlo k nepravostem. Nutno podotknout, že za měsíc a půl jeho fungování k žádnému hlášení nedošlo. To ale neznamená, že není potřebný.

Praha 12 pod pirátským vedením patří mezi první obce, které tento nástroj poskytují. _“Ochrana lidí, kteří se nebojí ozvat a upozornit na nekalé jednání, by měla být standardem. Ne všude tomu tak zatím je. Navíc jde nově o zákonnou povinnost,”_ uvádí starosta Jan Adamec. Česká legislativa je ale pozadu. Ucelená právní norma upravující whistleblowing dosud neexistuje. Úřad se proto rozhodl reagovat na směrnici EU počítající se zavedením interního systému, který dokáže hlášení anonymně sbírat a vyhodnocovat. 

Na zpracování podání radnice vysoutěžila nezávislou externí firmu, a to i přes to, že díky celkovým ročním nákladům okolo 40 tisíc korun mohla firmu poptat přímo bez soutěže. _“Zásadní je ale pro nás transparentnost a v tomto případě zejména nestrannost,”_ dodává Jan Adamec.

Jak to funguje? Občan v roli oznamovatele najde o whistleblowingu veškeré informace na webu radnice v sekci [Kontakty – Whistleblowing](https://www.praha12.cz/whistleblowing/ds-1698/p1=93046), přes odkazovaný formulář pak anonymně podá hlášení. Externí, tedy třetí nezávislá strana posoudí, zda hlášení pod whistleblowing spadá. V případě že ano, prošetří jej. V případě že ne, může oznamovateli poradit, ať věc řeší podle jiných právních předpisů. Možnost hlášení je určena především pro zaměstnance a zástupce firem obchodujících s městskou částí, využít ji však může též běžná veřejnost.

_Ilustrační obrázek použit na zákadě licence [CC-BY](https://creativecommons.org/licenses/by/2.0/), autor [Tech in Asia](https://www.techinasia.com)_
