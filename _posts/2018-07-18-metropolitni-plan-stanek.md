---
layout: blog
category: CLANKY
title: Zastupitelstvo Prahy 12 včera schválilo zásadní připomínky k návrhu Metropolitního plánu
date: 2018-07-18
author: Eva Tylová
authorId: eva.tylova
image: /assets/img/posts/2018-07-18-metrostanek.jpg
tags:
  - metropolitní plán
  - výstavba
---

Na mimořádném zasedání 17. 7. 2018 v noci schválilo Zastupitelstvo MČ Praha 12 připomínky k Metropolitnímu plánu. Zastupitelstvo svolaly opoziční strany Piráti, Zelení, LES, Změna pro Prahu 12, TOP 09 a ODS. Za zásadní připomínky zastupitelé označili požadavky na zvýšenou ochranu zeleně, požadavky na snížení navrhovaných výškových hladin a na zachování úrovně stávající zástavby, v některých případech to je místo 13 podlaží dokonce 21. Vyslovili se i pro ochranu veřejných staveb v územním plánu plochou a nikoli bodem, jak je nyní navrhováno, a také požadují ochranu komerčních ploch pro služby občanům oproti nové bytové výstavbě.

> „Opoziční kluby svolaly mimořádné zastupitelstvo k Metropolitnímu plánu, a většina stran mimo zastupitele klubu ANO, kteří se na jednání vůbec nedostavili, navrhované změny schválila,“ komentuje dění pirátský zastupitel Lukáš Findeis.

Podrobnější zprávu z velmi neobvyklého průběhu zasedání zastupitelstva sepsal Lukáš Findeis [ve svém příspěvku na Facebooku](https://www.facebook.com/lukas.xeelee.findeis/posts/10216490658163439).

> „Vzhledem k tomu, že jsme za tři týdny obdrželi stovky připomínek od občanů k připravovaným změnám v územním plánu, víme, že je  podoba nového plánu velice trápí,“ říká Eva Tylová zastupitelka pro Prahu 12 za Piráty, Zelené a LES a kandidátka do Senátu a konkrétně doplňuje: „Metropolitní plán skrývá mnoho úskalí, mimo jiné například umožňuje výstavbu až 4 patrových domů na pozemcích, kde jsou rodinné domy. Výškové hladiny jsou v rámci nově navržené sítě 100x100 metrů přeneseny z výškových budov i na okolní nižší zástavbu, tedy ze 4 podlažních bytových domů i na rodinné domy, které jsou v daném čtverci. S těmito volnými pravidly na území celé Prahy nesouhlasíme.“

Pokračujeme ve sbírání připomínek k Metropolitnímu plánu. Ještě týden budeme objíždět Prahu 12 s naším pirátským infostánkem, kde se mohou lidí dozvědět, co se na ně chystá a včas se bránit.

>„Přijďte se seznámit se změnami, které nám tu na Praze naplánovali a podepsat se pod připomínky proti zvyšování a zahušťování zástavby na sídlištích, proti úbytku zeleně a komerčních ploch,“ zve Pirát Jan Adamec.

Občané nás najdou:
* Čtvrtek 19.7. obchodní centrum (OC) Sázava 17-19h
* Pátek 20.7. OC Obzor na Kamýku 16-19h
* Pondělí 23.7. Lidl Lhotecká 10-18h
* Úterý 24.7. OC Jasná 17-19h
* Středa 25.7. OC Labe 17-19h
