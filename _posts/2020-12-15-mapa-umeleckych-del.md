---
category: blog
title: Městská část Praha 12 mapuje umělecká díla na svém území
date: 2020-12-15
author: Jiří G. Růžička, Jan Adamec
authorId:
image: posts/2020-12-15-umeni1.jpg
tags:
  - umění
---

Šeď panelových sídlišť vzala za své krátce po sametové revoluci, kdy jednotlivé byty odkoupili jejich nájemci, vznikla SVJ a družstva, a lidé se začali o své bydlení více starat a zajímat. Jednotlivé domy se neorganizovaně oblékly do různých barev, což sice trochu nabouralo důraz na jejich funkci, sídliště tím ale ožila. V letech sedmdesátých a osmdesátých, kdy se sídliště stavěla a všechny domy vypadaly víceméně stejně, tak byly jednotlivé lokality rozeznatelné především díky sochám, které zároveň s domy vznikaly.

Právě v jejich vytváření a umísťování byl minulý režim velkorysý, zejména ve srovnání s dobou porevoluční, kdy se na všem šetří v zájmu vyšších zisků. Sochy ale i další umělecká díla tu s námi však zůstala, často zapomenutá a tak srostlá s okolím, že je mnohé oko přehlédne. I proto jsme iniciovali vznik jejich [mapy](https://www.praha12.cz/vismo/o_utvar.asp?n=umelecka%2Ddila%2Dve%2Dverejnem%2Dprostoru&id_u=1283), inspirované mimo jiné projektem [Vetřelci a volavky](http://www.vetrelciavolavky.cz), z níž vyčtete nejen, kde se jaká socha nachází, ale také kdo je jejím autorem nebo jaký poetický název dostala. Určitou specialitou Prahy 12 je množství soch umístěných v areálech mateřských škol, jejichž autory jsou manželé [Pravoslav](https://cs.wikipedia.org/wiki/Pravoslav_Rada) a [Jindřiška](https://cs.wikipedia.org/wiki/Jindřiška_Radová) Radovi. Schválně se kolem pár školek projděte a pokochejte se jejich hravostí i tím, jak na sebe reagují. Jak spolu třeba komunikuje Dáma s Pánem.

![Mládí]({{ 'assets/img/posts/2020-12-15-umeni2.jpg' | relative_url }})

Mapa je umístěná na webu městské části [www.praha12.cz](https://www.praha12.cz) v sekci O Praze 12 na odkazu [Umělecká díla ve veřejném prostoru](https://www.praha12.cz/vismo/o_utvar.asp?n=umelecka%2Ddila%2Dve%2Dverejnem%2Dprostoru&id_u=1283). V mapě se nachází plastiky, sochy, reliéfy, skulptury, mozaiky, malby nebo pamětní desky rozeseté po zákoutích celé Prahy 12. Od těch, které vznikly v minulém století až po ty nejnovější. Na některých je patrné, že stojí na exponovaných místech už desítky let jiné už byly bohužel odstraněny.

Vzhledem k tomu, že mapa má být živým projektem, budeme rádi za další tipy na sochy ale také různé reliéfy, pamětní desky nebo výrazná graffiti, která zůstala přehlédnutá. Také doufáme, že sochy nebudou jen ubývat, jak se zejména v minulosti často dělo, ale že se podaří přidat i nové. Vždyť život na sídlišti se díky uměleckým objektům v nich rázem mění na život v galerii.

Celá mapa i s fotografiemi je zveřejněna pod svobodnou licencí [CC BY-NC 4.0](https://creativecommons.org/licenses/by-nc/4.0/deed.cs), a z uložených informací půjdou také automaticky vygenerovat otevřená data.

![Pán]({{ 'assets/img/posts/2020-12-15-umeni3.jpg' | relative_url }})

